<h1>Ders 16</h1>
<!DOCTYPE html>
<html>
  <head>
    <title>Ders 16
</title>
    <meta name="viewport" content="width=device-width, initial-scale=1.0"/>
    <script type="text/x-mathjax-config">
      MathJax.Hub.Config({
        tex2jax: {inlineMath: [["$","$"]]}
      });
    MathJax.Hub.Register.StartupHook("TeX Jax Ready",function () {
      MathJax.Hub.Insert(MathJax.InputJax.TeX.Definitions.macros,{
        cancel: ["Extension","cancel"],
        bcancel: ["Extension","cancel"],
        xcancel: ["Extension","cancel"],
        cancelto: ["Extension","cancel"]
      });
    });
    </script>
<script type="text/javascript"
   src="https://cdnjs.cloudflare.com/ajax/libs/mathjax/2.7.5/MathJax.js?config=TeX-AMS_HTML-full">
</script>
</head>

<p>Konumuz çift entegraller (double integrals). Bildiğimiz gibi şu şekilde bir
entegral aldığınızda</p>
<p>$$ \int_a^bf(x) \mathrm{d} x = \textit{f'in [a,b] arasındaki bölümdeki alanı} $$</p>
<p>anlamına gelir. </p>
<p><img alt="" src="16_1.png" /></p>
<p>Eğer $f$ negatif ise o zaman alan eksen altında yer alacaktır. </p>
<p>İki değişkenli fonksiyonlar için benzer bir şey yapılabilir, 3 boyutlu
uzayda $z=f(x,y)$ fonksiyonumuzu grafiklediğimizi düşünelim, bu bir yüzey oluşturur,
yüzeyin altında kalan "hacim" hesaplanabilir, ki bu hesap çift
entegraller ile mümkün olmaktadır. </p>
<p><img alt="" src="16_2.png" /></p>
<p>Çift entegral için $f(x,y)$'miza bakıyoruz, sonra "üzerinden entegrasyon
işleminin yapılacağı" bölge $R$'i seçiyoruz. Tek entegraldeki $[a,b]$
aralığı gibi, ama bu sefer bölge bir çizgi değil, bir alan. Entegral şöyle
gösteriliyor </p>
<p>$$ \int \int_R f(x,y) \mathrm{d} A $$</p>
<p>Formülde $dA$'nin anlamı "$A$ alanının bir parçası" demek. Hesaplama
vakti gelince bu notasyonun daha somut halini göreceğiz. </p>
<p>Biraz daha matematiksel / teorik / detaylı (rigorous) olarak bakmak
gerekirse; tek entegralde $[a,b]$ aralığını ufak parçalara bölüp, o
bölümlerin genişliğini $f$ ile çarptığımızı ve sonuçları birbirine
topladığımızı hayal ediyorduk. </p>
<p><img alt="" src="16_3.png" /></p>
<p>Çift entegralde bu ufak kesit bir kenarı $\Delta x$ diğer kenarı $\Delta y$ olan
bir dikdörtgen alanı $\Delta A$. Sonra $\Delta A$'yi o noktadaki $f$ ile
çarpıyoruz, ve resimde çizgili gösterilen hacmi buluyoruz. Tüm entegral için
bu hacimleri topluyoruz. Entegral matematiksel olarak bir limit olarak
gösteriliyor, yani $\Delta A$ gitgide ufalıyor. </p>
<p><img alt="" src="16_4.png" /></p>
<p>Toplam şöyle gösterilebilir</p>
<p>$$ \sum_i f(x_i,y_i) \Delta A_i $$</p>
<p>ve $\Delta A \to 0$ üzerinden limit alıyoruz, çift entegrali elde ediyoruz. </p>
<p>Tabii ki entegral hesabını yaparken, tek ya da çift olsun, her seferinde
ufak parçalara bölüp, toplam ile uğraşmıyoruz. Entegral kavramının bize
sağladığı formülsel kolaylıkları kullanıyoruz.</p>
<p>Formülsel olarak çift entegral hesabı yapmak için "tarayıcı bir
düzlem" hayal edebiliriz. Mesela alttaki resimde $yz$ düzlemine paralel
düzlemin arkadan öne doğru önüne geçerek her şeyi taradığını düşünelim, her
düzlem $x=x_0$'a tekabül ediyor, o zaman tarama sırasında farklı $x_0$'lar
kullanıyoruz.</p>
<p><img alt="" src="16_5.png" /></p>
<p>Tek bir $x_0$ "fotoğrafına" bakarsak, o düzlemin üzerinde düşen $f$
yansımasının altındaki alanın normal (tek) bir entegral olarak
hesaplanabileceğini görebiliriz. Öne doğru her hareket bir $\Delta x$ ise,
oradan her ufak hareketin hacmini buluruz. Tüm bu ufak hacimleri toplarsak,
toplam hacmi elde ederiz. Fotoğraftaki her alana $S(x)$ adı verelim.</p>
<p>Yani </p>
<p>$$ Hacim = \int S(x) \mathrm{d} x $$</p>
<p><img alt="" src="16_6.png" /></p>
<p>Taramanın sınırları ise üstteki yeşil oklarla gösteriliyor, değerleri
$x_{min}$, $x_{maks}$ olarak gösterebiliriz, yani</p>
<p>$$ Hacim = \int_{x_{min}}^{x_{max}} S(x) \mathrm{d} x $$</p>
<p>$S(x)$'in kendisi de bir entegraldir, fakat $y$ değişkeni üzerinden, çünkü
fotoğraf sırasında $x$ sabit. </p>
<p>$$ S(x) = \int f(x,y) \mathrm{d} y $$</p>
<p>$y$'nin alt üst limitleri $x=x_0$ olmak üzere (çünkü o kesit üzerindeyiz)
$R$'nin başlangıç ve bitiş değeridir. Yani</p>
<p>$$ S(x) = \int_{y_{min}(x)}^{y_{max}(x)} f(x,y) \mathrm{d} y $$</p>
<p>Bu önemli bir nokta: $y$'nin limit değerleri belli bir $x$ değerine
bağlı. Alttaki resimde bu daha iyi anlaşılabilir. </p>
<p><img alt="" src="16_7.png" /></p>
<p>Üstteki resim önceki 3 boyutlu resmin bir kuşbakışı. Her kesit bir çizgi
olarak gözüküyor, eğer büyük kırmızı çizgi (kesit) üzerinde isek, başlangıç
bitiş $y$ değerleri ile hesaplanan alan entegrali, küçük kırmızı çizgi
(kesite) üzerindekine nazaran değişik olacaktır.</p>
<p>$$ A = \int_{x_{min}}^{x_{max}} 
\bigg[ 
\int_{y_{min}(x)}^{y_{max}(x)} f(x,y) \mathrm{d} y 
\bigg] \mathrm{d} x
$$</p>
<p>Bu işleme tekrarlı entegral (iterated integral) ismi de veriliyor, çünkü
bir anlamda fonksiyonun üzerinden iki kere geçmemiz gerekiyor. </p>
<p>Önemli bir nokta olduğu için tekrar vurgulayayım: Dış entegraldaki
$x_{min}, x_{max}$ değerleri birer sayı sadece. İç entegraldaki
$y_{max}(x)$ değerleri ise dış entegraldaki $x$'e bağlı. </p>
<p>Örnek</p>
<p>$$ z = 1 - x^2 - y^2 $$</p>
<p>$$ 0 \le x \le 1 $$</p>
<p>$$ 0 \le y \le 1 $$</p>
<p><img alt="" src="16_8.png" /></p>
<p>$$ \int_0^1 \int_0^1  1-x^2-y^2 \mathrm{d} y \mathrm{d} x $$</p>
<p>İlk önce iç entegrali hesaplayacağım, $x$ sabit kalacak. </p>
<p>1) İç Entegral</p>
<p>$$
\int_0^1 (1-x^2-y^2) \mathrm{d} y
= \bigg[ y - x^2y - \frac{y^3}{3} \bigg]_0^1
$$</p>
<p>$$ = (1 - x^2 - \frac{1}{3}) - 0 = \frac{2}{3} - x^2$$</p>
<p>Son formül sadece $x$'in fonksiyonu, bu noktada artık $y$ kalmadı, çünkü
$y$ entegrasyon değişkenimizdi. Ama hala $x$ var, çünkü kesit üzerindeki
alan $x$'in değerine bağlı. </p>
<p>2) Dış Entegral </p>
<p>$$
\int_0^1 (\frac{2}{3} - x^2) \mathrm{d} x
= \bigg[ \frac{2}{3}x - \frac{1}{3}x^3 \bigg]_0^1 = \frac{1}{3}
 $$</p>
<p>Sonucu bulduk. </p>
<p>İlk başta $dA$ notasyonunu kullanmıştık, $dA$ nereye kayboldu? $dA$ ufak kesit
dikdörtgen alan değil miydi? Hesabı yaparken $\mathrm{d} y \mathrm{d} x$ kullandık, $dy,dx$
dikdörtgenin kenarları gibi görülebilir, dikdörtgen alanı kenarlarının çarpımına
eşittir, o zaman</p>
<p>$$ \mathrm{d} A = \mathrm{d} y \mathrm{d} x $$</p>
<p>Peki niye $\mathrm{d} x \mathrm{d} y$ kullanmadık? Sıra istenilen şekilde seçilebilir, hangi
entegrali daha önce hesaplamak istediğimize göre önce $y$, sonra $x$, ya da
tam tersi kullanabiliriz. Bu seçim dikkatli yapılmalı, çünkü değişken
önceliği sınır değerlerini direk etkileyecek. </p>
<p>Tabii teorik olarak öncelik farketmiyor, fakat pratikte bazen bir değişkene
göre entegrasyon diğerine göre çok zor olabiliyor, o zaman ötekinin
entegrasyonu öne alınıyor, vs.</p>
<p>Örnek</p>
<p>Üstteki örnekteki aynı fonksiyon, ama değişik bir bölge kullanalım. </p>
<p><img alt="" src="16_9.png" /></p>
<p>Yeni bölge çeyrek disk (quarter disk) olsun. $xy$ üzerindeki yansıması
şöyle. </p>
<p><img alt="" src="16_10.png" /></p>
<p>$$ R = \textit{çeyrek disk}  $$</p>
<p>$$ x^2 + y^2 \le 1 $$</p>
<p>$$ x \ge 0, y \ge 0 $$</p>
<p>Aynı entegral ama değişik sınır değerleri, çünkü ilk örneğin 3d resmine
bakarsak, $xy$ düzleminde bir çeyrek çember var, o çember içindeki bölgede
alan pozitif, dışında alan negatif. </p>
<p><img alt="" src="16_11.png" /></p>
<p>Sınır değerlerini hesaplarken, üstteki resme bakalım, $x$'e tekabül eden $y$
her zaman 1'den küçük ve 0'dan büyük. Her $x$'e tekabül eden $y$'yi çember
formülünden bulabilirim</p>
<p>$$ x^2 + y^2 =1 $$</p>
<p>$$ y = \sqrt{1-x^2} $$</p>
<p>Entegre sınırlarım 0 ve $\sqrt{1-x^2}$. Böylece $y$ sınırlarının $x$'e
nasıl bağlı olduğunu görmüş olduk. </p>
<p>Peki $x$'in sınırları nedir? 0 ve 1. </p>
<p>$$ A = \int_0^1 \int_0^{\sqrt{1-x^2}}  (1-x^2-y^2) \mathrm{d} y \mathrm{d} x $$</p>
<p>Yani sınırları hesaplarken değişik sorular soruyoruz. Dış entegral için
"ilk kesit nerede, son kesit nerede?" diye soruyoruz, iç entegral için
"her $x$ değeri için alt $y$ üst $y$ nedir?" sorusunu soruyoruz. </p>
<p>Hesabı yapalım. </p>
<p>İç Entegral </p>
<p>$$
\int_0^{\sqrt{1-x^2}}  (1-x^2-y^2) \mathrm{d} y
= [ y - x^2 - \frac{y^3}{3} ]_0^{\sqrt{1-x^2}}
$$</p>
<p>$$ =  (1-x^2)\sqrt{1-x^2} - \frac{(1-x^2)^{3/2}}{3}$$</p>
<p>$$ = \frac{2}{3} (1-x^2)^{3/2} $$</p>
<p>Dış Entegral</p>
<p>$$ \int_0^1 \frac{2}{3} (1-x^2)^{3/2} ud x $$</p>
<p>Yerine geçirme (subsitution) tekniğini kullanmamız lazım. </p>
<p>$$ x = \sin\theta $$</p>
<p>$$ \mathrm{d} x = \cos\theta \mathrm{d}\theta$$</p>
<p>$$ (1-x^2)^{1/2} = \cos\theta $$</p>
<p>$$ 
\int_0^1 \frac{2}{3} (1-x^2)^{3/2} \mathrm{d} x = 
\int_0^{\pi/2} \frac{2}{3} \cos^3\theta \cos\theta \mathrm{d} \theta = 
\frac{2}{3} \int_0^{\pi/2} \cos^4\theta \mathrm{d}\theta
$$</p>
<p>En sondaki entegrali almak için çift açı (double angle) formüllerini
kullanmak lazım. </p>
<p>$$ \cos^2\theta = \frac{1 + \cos 2\theta}{2} $$</p>
<p>O zaman </p>
<p>$$ = 
\frac{2}{3} \int_0^{\pi/2} 
\bigg( \frac{1 + \cos 2\theta}{2} \bigg)^2 \mathrm{d}\theta 
$$</p>
<p>$$
= \frac{2}{3} \int_0^{\pi/2} (
\frac{1}{4} +  \frac{1}{2}\cos2\theta + 
\frac{1}{4}\cos^22\theta) \mathrm{d}\theta
$$</p>
<p>Biraz arap saçına döndü, ama hesabın sonunda sonuç $\pi/8$ çıkacak. </p>
<p>Bu karışıklık aslında biraz zor bir yolu seçtiğimizin sinyali. Daha iyisi
kutupsal forma geçmemizdi. Bir sonraki derste önü göreceğiz. Bu derste daha
basit bir numara göreceğiz. </p>
<p>Entegrasyon sırasını değiştirebildiğimizi söylemiştik. $dy dx$ 
yerine $dx dy$ kullanacağız, ama sınır değerlerine dikkat, $dx dy$ değişimini
yaptığımızda, sınırları olduğu gibi alıp dışarıdan içeri taşıyamayız. </p>
<p>Tabii tüm sınırlar sabit değerler ise, o zaman değişim olur, mesela</p>
<p>$$
\int_0^1 \int_0^2 \mathrm{d} x \mathrm{d} y = \int_0^2 \int_0^1 \mathrm{d} y \mathrm{d} x
$$</p>
<p><img alt="" src="16_12.png" /></p>
<p>Otomatik değişim burada işler çünkü üstteki resimde görüldüğü gibi, alan
bir dikdörtgen. Yani önce dikey, sonra yatay kesmemizle, önce yatay sonra
dikey kesmek "kazara" aynı şey. Her zaman böyle olmayabilir. </p>
<p>Örnek </p>
<p>$$ \int_0^1 \int_x^{\sqrt{x}} \frac{e^y}{y} \mathrm{d} y \mathrm{d} x $$</p>
<p>Bu örneği özellikle seçtik, çünkü bilindiği kadarıyla </p>
<p>$$ \int \frac{e^y}{y} \mathrm{d} y $$</p>
<p>entegralinin analitik çözümü yoktur. Yani üstteki ifadeyi gördüğümüz anda
biliyoruz ki tıkandık. Hemen entegral değişimini düşünürüz, ve onun için,
sınır değerlerinin ne anlama geldiğini hesaplamaya başlarız. </p>
<p>Bir sınır diyor ki $y$, $x$'ten $\sqrt{x}$'e gidiyor. Her iki fonksiyonun
grafiğini çizeriz. </p>
<p><img alt="" src="16_13.png" /></p>
<p>Bölgeyi anlamak için</p>
<p><img alt="" src="16_14.png" /></p>
<p>Her $y$ için $x$ sınırları ne olur? </p>
<p><img alt="" src="16_15.png" /></p>
<p>Sarı çizgi örnek bir $y$ kesiti için $x$ başlangıç sınırının $y$'den
$y^2$'e gittiğini gösteriyor. $y$'nin sınırları ise dikey olarak en alt ve
en üst, ki bu değerler 0 ve 1. </p>
<p>$$ = \int_0^1 \int_y^{y^2}  \frac{e^y}{y} \mathrm{d} x \mathrm{d} y $$</p>
<p>Gördüğümüz gibi entegral sıra değişimi küt diye yapılabilecek bir şey
değil. </p>
<p>İç</p>
<p>$$
\bigg[ \frac{e^y}{y}x \bigg]_{x=y^2}^{y} =  e^y - e^yy
$$</p>
<p>Dış</p>
<p>$$ \int_0^1 e^y - ye^y \mathrm{d} y  $$</p>
<p>Biliyoruz ki </p>
<p>$$ (ye^y)' = e^y + ye^y $$</p>
<p>$$ (-ye^y)' = -e^y - ye^y $$</p>
<p>Son ifade neredeyse dış entegraldekine eşit, sadece $e^y$'in işareti
istediğimiz gibi değil, onu telafi etmek için biz dışarıdan $2e^y$
eklersek, eksi işaret artıya döner. O zaman entegral </p>
<p>$$ \bigg[ -ye^y + 2ey \bigg]_0^1 $$</p>
<p>$$ = e - 2 $$</p>